# Identificare i metodi applicati dall’ingegneria sociale, quali chiamate telefoniche, phishing, shoulder surfing (spiare alle spalle), al fine di carpire informazioni personali

Sono molti i metodi che l’ingegneria sociale utilizza per carpire informazioni. Uno di questi è la classica **chiamata telefonica** che appare come
sondaggio anonimo dove si partecipa a un’estrazione di premi; oppure con l’annuncio che è stato rilevato un guasto ai propri impianti, ma risolvibile
chiamando una fantomatica assistenza tecnica.

Un’altra tecnica, oggi molto diffusa, è quella del **phishing**: una pratica basata sull’invio di messaggi di posta elettronica ingannevoli. Per esempio
il _phisher_ si finge un dipendente bancario o delle poste e, informando il malcapitato del blocco del proprio conto o della carta di credito per
rilevamento di intrusioni, chiede le sue credenziali per poterle verificare e procedere allo sblocco. Ovviamente si tratta di un trucco per entrarne in
possesso.

Un’ulteriore tecnica, a cui sovente non si fa caso, è chiamata **shoulder surfing** cioè “spiare dietro le spalle”. Consiste nel carpire le credenziali
immesse dall’utente di un servizio spiandolo direttamente.

## Approfondimento

Altre tecniche legate all'ingegneria sociale sono le seguenti:

**Dumpster diving**

Tecnica d'indagine, basata sull'analisi della spazzatura prodotta dalla vittima. Scontrini, ricevute, giornali, riviste, ogni singolo oggetto può essere utile
per ricostruire lo stile di vita o le abitudini del potenziale truffato.

**Eavesdrop**

Tecnica che consiste nell'origliare, cioè ascoltare una conversazione di nascosto, un dialogo sottovoce, o un colloquio a cui non si dovrebbe far parte.

**Wiretap**

Meglio nota come _intercettazione_, si attua attraverso il telefono, ma soprattutto tramite mezzi di messaggistica istantanea, VoIP e posta elettronica con
strumenti di sniffing del traffico, haching del canale di comunicazione, utilizzo di microspie e molto altro.
